<html>
<head>
    <meta charset="utf-8" />
<meta name="description" content="" />
<meta name="viewport" content="width=device-width, initial-scale=1" />

<title>桃花源记——陶渊明 | 爽子的blog</title>

<link rel="shortcut icon" href="https://niuaa.github.io/niua.github.io/shuangzi/favicon.ico?v=1644762620322">

<link href="https://cdn.jsdelivr.net/npm/@fortawesome/fontawesome-free/css/all.min.css" rel="stylesheet">
<link rel="stylesheet" href="https://niuaa.github.io/niua.github.io/shuangzi/styles/main.css">
<!-- <link rel="stylesheet" href="https://cdn.jsdelivr.net/npm/bootstrap@4.5.0/dist/css/bootstrap.min.css"> -->

<script src="https://cdn.jsdelivr.net/npm/@highlightjs/cdn-assets/highlight.min.js"></script>
<script src="https://cdn.bootcdn.net/ajax/libs/highlight.js/9.12.0/languages/dockerfile.min.js"></script>
<script src="https://cdn.bootcdn.net/ajax/libs/highlight.js/9.12.0/languages//dart.min.js"></script>

<!-- <script src="https://cdn.jsdelivr.net/npm/moment@2.27.0/moment.min.js"></script> -->
<!-- <script src="https://cdn.jsdelivr.net/npm/jquery@3.5.1/dist/jquery.slim.min.js"></script> -->
<!-- <script src="https://cdn.jsdelivr.net/npm/popper.js@1.16.0/dist/umd/popper.min.js"></script> -->
<!-- <script src="https://cdn.jsdelivr.net/npm/bootstrap@4.5.0/dist/js/bootstrap.min.js"></script> -->
<!-- DEMO JS -->
<!--<script src="media/scripts/index.js"></script>-->
    
    <link type="text/css" rel="stylesheet" href="https://niuaa.github.io/niua.github.io/shuangzi/media/scripts/js/yanggb2.css" />
    <link id="mobile-style" media="only screen and (max-width: 767px)" type="text/css" rel="stylesheet" href="https://www.cnblogs.com/skins/custom/bundle-custom-mobile.min.css?v=WIiV_j5YxY6rt2_bcg1WyHYyTSCpsPcXyaA7POmlI5U" >
    <script src="https://common.cnblogs.com/scripts/jquery-2.2.0.min.js"></script>



    <link rel="stylesheet" href="https://cdn.jsdelivr.net/npm/katex@0.12.0/dist/katex.css">
</head>
<body>
<div class="main gt-bg-theme-color-first">
    <div id="header">
<div id="blogTitle">
<h1><a id="Header1_HeaderTitle" class="headermaintitle HeaderMainTitle" href="https://niuaa.github.io/niua.github.io/shuangzi">爽子的blog</a></h1>
<h2>耗时两天搭建而成！</h2>
</div>


<!--end: blogTitle 博客的标题和副标题 -->


<div id="navigator">		
<ul id="navList">

<div class="nav-item">
                
                <li><a href="/" class="menu">
                    首页
                </a></li>
                
            </div>

<div class="nav-item">
                
                <li><a href="/archives" class="menu">
                    归档
                </a></li>
                
            </div>

<div class="nav-item">
                
                <li><a href="/tags" class="menu">
                    标签
                </a></li>
                
            </div>

<div class="nav-item">
                
                <li><a href="/post/about" class="menu">
                    关于
                </a></li>
                
            </div>

</ul>
<!--end: blogStats -->
</div><!--end: navigator 博客导航栏 -->
</div><!--end: header 头部 -->
    <div class="post-container">
        <div class="post-detail gt-bg-theme-color-second">
            <article class="gt-post-content">
                <h2 class="post-title">
                    桃花源记——陶渊明
                </h2>
                <div class="post-info">
                    <time class="post-time gt-c-content-color-first">
                        · 2021-12-18 ·
                    </time>
                    
                        <a href="https://niuaa.github.io/niua.github.io/shuangzi/tag/AYiLBdvht/" class="post-tags">
                            # 杂
                        </a>
                    
                </div>
                <div class="post-content">
                    <p>晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷。渔人甚异之，复前行，欲穷其林。</p>
<p>林尽水源，便得一山。山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田美池桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。</p>
<p>见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”</p>
<!-- more -->
<p>既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。</p>
<p>南阳刘子骥，高尚士也。闻之，欣然规往。未果，寻病终。后遂无问津者。</p>

                </div>
            </article>
        </div>

        
            <div class="next-post">
                <div class="next gt-c-content-color-first">下一篇</div>
                <a href="https://niuaa.github.io/niua.github.io/shuangzi/post/lan-1/" class="post-title gt-a-link">
                    岳阳楼记
                </a>
            </div>
        

        

        

        

        <div class="site-footer gt-c-content-color-first">
    <div class="slogan gt-c-content-color-first">耗时两天搭建而成！</div>
    <div class="social-container">
        
            
        
            
        
            
        
            
        
            
        
            
        
    </div>
    <div class="footer-info">
        Powered by <a href="https://github.com/getgridea/gridea" target="_blank">Gridea</a>
    </div>
    <div>
        Theme by <a href="https://imhanjie.com/" target="_blank">imhanjie</a>, Powered by <a
                href="https://github.com/getgridea/gridea" target="_blank">Gridea | <a href="https://niuaa.github.io/niua.github.io/shuangzi/atom.xml" target="_blank">RSS</a></a>
    </div>
</div>

<script>
  hljs.highlightAll()
</script>

    </div>
</div>
<script src="https://niuaa.github.io/niua.github.io/shuangzi/media/scripts/js/mouse-click.js" type="text/javascript"></script>
<span class="js-cursor-container"></span>
<script src="https://niuaa.github.io/niua.github.io/shuangzi/media/scripts/js/mouse-follow.js" type="text/javascript"></script>
<script src="https://niuaa.github.io/niua.github.io/shuangzi/media/scripts/js/console.js" type="text/javascript"></script>
<script src="https://niuaa.github.io/niua.github.io/shuangzi/media/scripts/js/music.js" type="text/javascript"></script>
<script src="https://niuaa.github.io/niua.github.io/shuangzi/media/scripts/js/thankme.js" type="text/javascript"></script>
</body>
</html>
