<html>
<head>
    <meta charset="utf-8" />
<meta name="description" content="" />
<meta name="viewport" content="width=device-width, initial-scale=1" />

<title>岳阳楼记 | 爽子的blog</title>

<link rel="shortcut icon" href="https://niuaa.github.io/niua.github.io/shuangzi/favicon.ico?v=1644749017075">

<link href="https://cdn.jsdelivr.net/npm/@fortawesome/fontawesome-free/css/all.min.css" rel="stylesheet">
<link rel="stylesheet" href="https://niuaa.github.io/niua.github.io/shuangzi/styles/main.css">
<!-- <link rel="stylesheet" href="https://cdn.jsdelivr.net/npm/bootstrap@4.5.0/dist/css/bootstrap.min.css"> -->

<script src="https://cdn.jsdelivr.net/npm/@highlightjs/cdn-assets/highlight.min.js"></script>
<script src="https://cdn.bootcdn.net/ajax/libs/highlight.js/9.12.0/languages/dockerfile.min.js"></script>
<script src="https://cdn.bootcdn.net/ajax/libs/highlight.js/9.12.0/languages//dart.min.js"></script>

<!-- <script src="https://cdn.jsdelivr.net/npm/moment@2.27.0/moment.min.js"></script> -->
<!-- <script src="https://cdn.jsdelivr.net/npm/jquery@3.5.1/dist/jquery.slim.min.js"></script> -->
<!-- <script src="https://cdn.jsdelivr.net/npm/popper.js@1.16.0/dist/umd/popper.min.js"></script> -->
<!-- <script src="https://cdn.jsdelivr.net/npm/bootstrap@4.5.0/dist/js/bootstrap.min.js"></script> -->
<!-- DEMO JS -->
<!--<script src="media/scripts/index.js"></script>-->

    <link type="text/css" rel="stylesheet" href="https://www.cnblogs.com/yanggb/custom.css?v=HcN57LhuKCXcDQN5PWmbEbp1O1U=" >
    <link id="mobile-style" media="only screen and (max-width: 767px)" type="text/css" rel="stylesheet" href="https://www.cnblogs.com/skins/custom/bundle-custom-mobile.min.css?v=WIiV_j5YxY6rt2_bcg1WyHYyTSCpsPcXyaA7POmlI5U" >
    <script src="https://common.cnblogs.com/scripts/jquery-2.2.0.min.js"></script>



    <link rel="stylesheet" href="https://cdn.jsdelivr.net/npm/katex@0.12.0/dist/katex.css">
</head>
<body>
<div class="main gt-bg-theme-color-first">
    <div id="header">
<div id="blogTitle">
<h1><a id="Header1_HeaderTitle" class="headermaintitle HeaderMainTitle" href="https://niuaa.github.io/niua.github.io/shuangzi">爽子的blog</a></h1>
<h2>耗时两天搭建而成！</h2>
</div>


<!--end: blogTitle 博客的标题和副标题 -->


<div id="navigator">		
<ul id="navList">

<div class="nav-item">
                
                <li><a href="/" class="menu">
                    首页
                </a></li>
                
            </div>

<div class="nav-item">
                
                <li><a href="/archives" class="menu">
                    归档
                </a></li>
                
            </div>

<div class="nav-item">
                
                <li><a href="/tags" class="menu">
                    标签
                </a></li>
                
            </div>

<div class="nav-item">
                
                <li><a href="/post/about" class="menu">
                    关于
                </a></li>
                
            </div>

</ul>
<!--end: blogStats -->
</div><!--end: navigator 博客导航栏 -->
</div><!--end: header 头部 -->
    <div class="post-container">
        <div class="post-detail gt-bg-theme-color-second">
            <article class="gt-post-content">
                <h2 class="post-title">
                    岳阳楼记
                </h2>
                <div class="post-info">
                    <time class="post-time gt-c-content-color-first">
                        · 2021-12-06 ·
                    </time>
                    
                        <a href="https://niuaa.github.io/niua.github.io/shuangzi/tag/AYiLBdvht/" class="post-tags">
                            # 杂
                        </a>
                    
                </div>
                <div class="post-content">
                    <p>庆历四年春，滕子京谪守巴陵郡。越明年，政通人和，百废具兴，乃重修岳阳楼，增其旧制，刻唐贤今人诗赋于其上，属予作文以记之。(具 通：俱)</p>
<p>予观夫巴陵胜状，在洞庭一湖。衔远山，吞长江，浩浩汤汤，横无际涯，朝晖夕阴，气象万千，此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎？</p>
<p>若夫淫雨霏霏，连月不开，阴风怒号，浊浪排空，日星隐曜，山岳潜形，商旅不行，樯倾楫摧，薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。(隐曜 一作：隐耀；淫雨 通：霪雨)</p>
<!-- more -->
<p>至若春和景明，波澜不惊，上下天光，一碧万顷，沙鸥翔集，锦鳞游泳，岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。</p>
<p>嗟夫！予尝求古仁人之心，或异二者之为，何哉？不以物喜，不以己悲，居庙堂之高则忧其民，处江湖之远则忧其君。是进亦忧，退亦忧。然则何时而乐耶？其必曰“先天下之忧而忧，后天下之乐而乐”乎！噫！微斯人，吾谁与归？时六年九月十五日。</p>

                </div>
            </article>
        </div>

        
            <div class="next-post">
                <div class="next gt-c-content-color-first">下一篇</div>
                <a href="https://niuaa.github.io/niua.github.io/shuangzi/post/sui-ji-tu-pian/" class="post-title gt-a-link">
                    A comprehensive evaluation model of food system
                </a>
            </div>
        

        

        

        

        <div class="site-footer gt-c-content-color-first">
    <div class="slogan gt-c-content-color-first">耗时两天搭建而成！</div>
    <div class="social-container">
        
            
        
            
        
            
        
            
        
            
        
            
        
    </div>
    <div class="footer-info">
        Powered by <a href="https://github.com/getgridea/gridea" target="_blank">Gridea</a>
    </div>
    <div>
        Theme by <a href="https://imhanjie.com/" target="_blank">imhanjie</a>, Powered by <a
                href="https://github.com/getgridea/gridea" target="_blank">Gridea | <a href="https://niuaa.github.io/niua.github.io/shuangzi/atom.xml" target="_blank">RSS</a></a>
    </div>
</div>

<script>
  hljs.highlightAll()
</script>

    </div>
</div>
<script src="https://blog-static.cnblogs.com/files/yanggb/mouse-click.js" type="text/javascript"></script>
<span class="js-cursor-container"></span>
<script src="https://blog-static.cnblogs.com/files/yanggb/mouse-follow.js" type="text/javascript"></script>
<script src="https://blog-static.cnblogs.com/files/yanggb/console.js" type="text/javascript"></script>
<script src="https://blog-static.cnblogs.com/files/yanggb/music.js" type="text/javascript"></script>
<script src="https://blog-static.cnblogs.com/files/yanggb/thankme.js" type="text/javascript"></script>
</body>
</html>
